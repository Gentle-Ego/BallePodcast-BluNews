QUANDO I LIBRI TI CAMBIANO LA VITA!

Gli italiani leggono poco. A confermarlo è l'ultima raccolta di dati di Eurostat, che vede l'Italia al terzultimo posto tra i 27 membri dell'Unione Europea per numero di lettori: il Bel Paese precede solo la Romania (ultima) e Cipro. Se gli adulti leggono poco, anche i ragazzi non sono da meno: tra gli 11 e i 14 anni, il 40% dei ragazzi italiani non ha letto nessun libro in un anno per puro svago, ma solo per dovere scolastico.

Battaglia di ogni scuola è quella di educare i giovani al valore insostituibile della lettura. Lo scorso anno Papa Francesco ha scritto la splendida Lettera sul ruolo della letteratura nella formazione. Inizialmente l'aveva pensata per la formazione dei sacerdoti, poi ha compreso che era estendibile a ogni ambito educativo. Vogliamo riportare alcuni passi significativi, come stimolo a comprendere il valore dei romanzi e della poesia nel cammino di maturazione personale...

A differenza dei media audiovisivi, dove il prodotto è più completo e il margine e il tempo per "arricchire" la narrazione o interpretarla sono solitamente ridotti, nella lettura di un libro il lettore è molto più attivo. In qualche modo riscrive l'opera, la amplifica con la sua immaginazione, crea un mondo, usa le sue capacità, la sua memoria, i suoi sogni, la sua stessa storia piena di drammi e simbolismi. In questo modo ciò che emerge è un'opera ben diversa da quella che l'autore voleva scrivere. Un'opera letteraria è così un testo vivo e sempre fecondo, capace di parlare di nuovo in molti modi e di produrre una sintesi originale con ogni lettore che incontra. Nella lettura, il lettore si arricchisce di ciò che riceve dall'autore, ma questo, allo stesso tempo, gli permette di far fiorire la ricchezza della propria persona, così che ogni nuova opera che legge rinnova e amplia il proprio universo personale.

La letteratura ha così a che fare, in un modo o nell'altro, con ciò che ciascuno di noi desidera dalla vita, poiché entra in un rapporto intimo con la nostra esistenza concreta, con le sue tensioni essenziali, con i suoi desideri e i suoi significati.

Da un punto di vista pragmatico, molti scienziati sostengono che l'abitudine a leggere produca molti effetti positivi nella vita della persona: la aiuta ad acquisire un vocabolario più ampio e, di conseguenza, a sviluppare vari aspetti della sua intelligenza. Stimola anche l'immaginazione e la creatività. Allo stesso tempo, permette di imparare ad esprimere in modo più ricco le proprie narrazioni. Migliora anche la capacità di concentrazione, riduce i livelli di deterioramento cognitivo, calma lo stress e l'ansia.

Meglio ancora: ci prepara a comprendere e quindi ad affrontare le varie situazioni che possono presentarsi nella vita. Nella lettura ci tuffiamo nei personaggi, nelle preoccupazioni, nei drammi, nei pericoli, nelle paure delle persone che hanno superato le sfide della vita oppure, durante la lettura, diamo consigli ai personaggi che in seguito serviranno a noi stessi.

Una definizione di letteratura che mi piace molto: ascoltare la voce di qualcuno. E non si dimentichi quanto sia pericoloso smettere di ascoltare la voce dell'altro che ci interpella! Si cade subito nell'autoisolamento, si accede a una sorta di sordità "spirituale", la quale incide negativamente sia sul rapporto con noi stessi sia sul rapporto con Dio, a prescindere da quanta teologia o psicologia abbiamo potuto studiare.

Lo sguardo della letteratura forma il lettore al decentramento, al senso del limite, alla rinuncia al dominio cognitivo e critico sull'esperienza, insegnandogli una povertà che è fonte di straordinaria ricchezza. La letteratura educa il suo sguardo alla lentezza della comprensione, all'umiltà della non semplificazione, alla mansuetudine del non pretendere di controllare il reale e la condizione umana attraverso il giudizio.

In conclusione: leggere apre nuovi spazi interiori, aiuta ad affrontare la vita e a capire gli altri, è una palestra di discernimento e di empatia.

Papa Francesco