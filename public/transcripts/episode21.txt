NON TEMERE L'ERRORE

Si sbaglia tanto nella vita. Ma il problema non è non sbagliare mai. La domanda vera è: come stare di fronte agli errori? E come educare i nostri ragazzi a viverli? Possiamo provare un forte senso di fallimento e, dunque, di frustrazione. Sentire tutta la nostra inadeguatezza. Sperimentare un pesante senso di colpa. Si finisce così per vivere l'errore come se fosse l'ultima parola sulla nostra vita, il giudizio che ci marchia per sempre.

Oppure, all'opposto, può succedere di non voler fare i conti con i nostri errori, ridimensionarli, in qualche modo giustificarli e assolverli facilmente. Ma c'è un terzo modo, più umano (...mi verrebbe da dire cristiano), di considerare lo sbaglio: prenderne consapevolezza per viverlo come un momento di passaggio, come un'occasione per crescere, per capire meglio alcune cose di sé stessi e della vita. Noi commettiamo errori, ma non siamo i nostri errori.

C'è una scena nel film della Pixar Inside Out 2 in cui la protagonista adolescente, Riley, mentre gioca a hockey, sbaglia un'azione decisiva e fa male involontariamente a una compagna. In panchina ha un attacco di panico; i pensieri angoscianti la martellano: "Non dovevo sbagliare! Non sono mai brava abbastanza!". Dentro di lei, le emozioni interagiscono: Ansia, un mostriciattolo rosso fuoco, comincia a girare freneticamente e prende il comando della mente di Riley, rigettando tutte le altre emozioni che cercano inutilmente di inserirsi nel suo vortice. La ragazza va in corto circuito.

Nelle nuove generazioni accadono sempre più spesso due fenomeni tra loro correlati: ansia da prestazione e frustrazione depressiva davanti al fallimento, che immettono nel loro cuore il sospetto di non essere all'altezza, di non farcela. Dovremmo tornare a riabilitare l'errore nell'educazione, non considerarlo più come il termine fallimentare di un percorso, ma come una straordinaria occasione di crescita e di conoscenza di sé. A scuola come nella vita.

Nel suo ultimo libro Il tempo del bosco, Mario Calabresi racconta di una bella chiacchierata sull'educazione con un professore di filosofia da poco in pensione. "Poter sbagliare è un regalo che i genitori dovrebbero fare ai loro figli, stando loro meno addosso" dichiara il giornalista. Commenta il professore: "L'errore è fondamentale e formativo, eppure viene sempre meno accettato. In questo, anche la scuola ha molte colpe: troppo spesso si preoccupa più di selezionare l'eccellenza che di comprendere le difficoltà e far crescere tutti. Nella vita non impari mai quando le cose vanno bene, ma quando sbagli, fallisci, quando soffri una perdita, un abbandono. Allora devi provare a rialzarti, a non affondare, a trovare una via d'uscita. Sbagliare, andare in crisi, avere delle difficoltà sono momenti cruciali perché è lì che ognuno di noi conosce i propri limiti e le proprie capacità. È un delitto sottrarre ai ragazzi questa possibilità".

Nel discorso che porta avanti il professore c'è un saggio realismo: quello di non cancellare l'errore e nemmeno di assolutizzarlo. Prosegue: "L'errore, quindi, può essere un ostacolo che aiuta a spingersi più in avanti. L'errore può anche essere un modo per conoscere i propri limiti. Non si deve aver paura ad ammettere di non essere capaci in una materia o di non essere portati per un lavoro. Nella vita, come nella scuola, non si può essere portati in tutto. Lo dovrebbero capire gli insegnanti come i genitori, senza fare tragedie, ma aiutando invece a individuare la vocazione e i talenti dei ragazzi. Non si può saper fare tutto. Rendersene conto aiuta molto poi nella vita. A volte gli errori ti mostrano anche i tuoi limiti, ed è saggezza prenderne atto, accettando di non poter fare tutto o di non essere bravo in tutto".

Non temiamo dunque l'errore! Può diventare uno straordinario strumento di conoscenza e di crescita!

Don Guido Gregorini
Rettore Collegio Ballerini