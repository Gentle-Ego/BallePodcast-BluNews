IL DOVERE DI INSEGNARE LA SCIENZA

Mi chiamo Alessandro e sono un docente di scienze. Da anni entro in aula con l'obiettivo di suscitare nei miei studenti quella scintilla di curiosità che, a suo tempo, ha acceso in me il desiderio di comprendere il mondo. Eppure, mi trovo spesso a chiedermi: è sufficiente? Addirittura, nelle giornate più uggiose, mi sorge un dubbio ben peggiore: ne vale la pena? Vale la pena spiegare le nicchie ecologiche o le leggi di Mendel se, fuori dalle mura scolastiche, dilagano fake news, scetticismo scientifico e una comunicazione che punta tutto su titoli fuorvianti (spesso sbagliati), in una società che si accontenta di leggere solo quelli?

La verità è che insegnare non basta più. Chiunque voglia insegnare scienze ha una responsabilità che va oltre la ricerca o la didattica: condividere la propria conoscenza con umiltà e rispetto. Non possiamo più permetterci di considerare la scienza come un sapere riservato a pochi eletti, chiuso nei laboratori o nei manuali scolastici. La scienza deve aprirsi a tutti, come un abbraccio, e per farlo serve un linguaggio accessibile, senza mai perdere il rigore. Solo così può diventare uno strumento per affrontare le grandi sfide del nostro tempo: dai cambiamenti climatici alle pandemie, dall'intelligenza artificiale all'energia sostenibile.

Ma qui emerge il mio tormento. Come si diventa divulgatori efficaci? Come si evita di cadere nella trappola della semplificazione eccessiva o, peggio, del sensazionalismo? In Italia, troppo spesso, la divulgazione scientifica si riduce a spettacolo. Questa, per me, non è divulgazione: è intrattenimento travestito da conoscenza. E allora mi chiedo: dove stiamo sbagliando? Dove stiamo andando?

Forse, uno dei problemi principali sta nel fatto che, troppo spesso, i media danno spazio a divulgatori arroganti, più interessati a imporre la propria superiorità che a costruire un dialogo rispettoso e inclusivo. Allo stesso tempo, divulgatori seri e preparati si trovano spesso costretti a confrontarsi con interlocutori che non hanno alcuna competenza sull'argomento, il tutto per alimentare un dibattito sterile e fare audience. Questo scenario non solo mortifica la qualità della divulgazione, ma svilisce il valore stesso della scienza, lasciando il pubblico in balia di una confusione che alimenta ignoranza e sfiducia.

Infine, c'è la scuola, che troppo spesso si limita a trasmettere nozioni senza insegnare davvero il metodo scientifico, senza far capire che la scienza è, prima di tutto, uno strumento per pensare.

Nonostante tutto, non voglio cedere al pessimismo. Voglio credere che si possa fare di meglio. Io per primo voglio fare di meglio. Voglio trasformare il mio insegnamento in un'esperienza di divulgazione, portando la scienza fuori dall'aula e rendendola accessibile, appassionante, vera. Voglio che i miei studenti diventino loro stessi vettori di informazioni, che portino il loro sapere a tutti coloro che conoscono, per mostrare che la scienza non è qualcosa di distante, ma è dentro ogni scelta che facciamo, ogni problema che affrontiamo.

Forse è un'ambizione ingenua, ma credo che il cambiamento inizi proprio da qui: da chi lavora ogni giorno con la scienza e sente il dovere di raccontarla. Se ci crediamo davvero, possiamo cambiare il modo in cui la scienza viene percepita. Possiamo smettere di rincorrere la superficialità e iniziare a costruire un rapporto autentico tra questa meravigliosa materia e la società.

La strada non sarà facile, lo so. Ma se c'è una cosa che la scienza mi ha insegnato, è che ogni grande obiettivo richiede impegno, passione e coraggio. E io sono pronto a fare la mia parte.

Prof. Alessandro Luraghi
Docente di Scienze