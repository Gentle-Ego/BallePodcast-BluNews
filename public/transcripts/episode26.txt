«I COMPITI A CASA? SPESSO LI FA CHATGPT». 
ALCUNI PROF STUDIANO METODI PIÙ CREATIVI

 
«Vista la portata del fenomeno, per noi insegnanti l’irrompere dell’intelligenza artificiale nella vita scolastica è paragonabile alla pandemia di Covid19. Allora abbiamo dovuto attrezzarci in tempi brevissimi con la didattica a distanza e inventarci un nuovo modo di insegnare. Oggi come allora, il cambiamento si impone. Per adesso, si subisce». Serena Braglia insegna Lettere alla scuola secondaria di primo grado “Enrico Fermi”, a Reggio Emilia: sa che alcuni dei suoi studenti i compiti a casa li fanno fare a ChatGpt e non sono certo gli unici. Il problema è generalizzato ed è impossibile far finta di nulla. Né sarebbe intelligente, considerato che più passa il tempo e più l’IA diventa parte integrante della nostra quotidianità, invisibile ma presente in tutti i dispositivi di ricerca che già utilizziamo. Lo scorso maggio Google ha annunciato l’introduzione di Gemini – diretto concorrente di ChatGpt – nei motori di ricerca del gruppo, per cui, con il passare del tempo, diventerà (è già diventata?) sempre meno evidente la distinzione tra ricerca in rete e richiesta ai sistemi di IA.
Strumento pervasivo finché si vuole, ma sempre uno strumento: né buono né cattivo in sé. Può essere motore di miglioramento, anche e soprattutto a scuola, tra i ragazzi, a patto di non sottovalutare le possibili conseguenze negative: «Soprattutto nell’adolescenza – prosegue Braglia – il cervello si sviluppa, le sinapsi proliferano. Ma se i ragazzi chiedono all’IA di risolvere i calcoli per loro, di tradurre dalla lingua straniera, di esprimere giudizi o di essere creativa… Il rischio è che si ritrovino con alcune capacità cognitive inibite». E speriamo di no, considerato che stanno venendo alla luce i bambini della generazione Beta la cui caratteristica sarà crescere fianco a fianco con l’intelligenza artificiale. Miglioreranno insieme? Sapranno collaborare per il bene comune? Crediamoci. Per ora, tocca a noi – adulti non sempre digitalmente alfabetizzati – cavalcare (o farci stravolgere) dal cambiamento inarrestabile.
«Qualcosa bisognerà inventarsi per sopravvivere – ragiona Marco Andreoli, professore di Lettere al liceo artistico “Enzo Rossi”, a Roma – perché lo strumento c’è e fa passi da gigante. La cosa singolare è che persino all’università si fanno ancora esami chiedendo agli studenti di portare una tesina, cosa del tutto anacronistica perché ChatGpt e le altre IA disponibili sono perfettamente in grado di comporne una credibile per un esame universitario. La peggiore delle soluzioni è impedire ai ragazzi l’accesso a questi strumenti. Proibire non paga mai. Piuttosto, spetta ai docenti capire cosa sia questo gigante, questo mostro». E chissà che uno dei problemi non stia proprio in questo atteggiamento: considerare l’IA un nemico significa arrendersi in partenza perché con un antagonista così, la guerra non si può che perdere. Davanti ai mostri meglio scappare… «E un mostro fino a quando non lo conosciamo. Resta da capire – si domanda Andreoli – se esiste la volontà da parte dei docenti di compiere questo scatto epocale. Magari a un passo dalla pensione». Sicuro non aiuta poter contare su una classe di insegnanti tra le più vecchie d’Europa (e peggio pagate): l’età media supera i 50 anni.
«Occorre investire soldi ed energie nella formazione digitale del corpo docente e ci sono iniziative all’avanguardia. L’IA – secondo Gianni Ferrarese, professore al liceo per 43 anni, autore del libro “101 idee per usare l’intelligenza artificiale in classe» (Erickson) – è uno strumento come un altro. Quando è stata introdotta la penna a sfera c’è chi ha alzato le barricate sostenendo che i bambini non avrebbero più imparato la bella scrittura, a cui pareva adatto solo il pennino». Del resto, Platone criticava la scrittura stessa. Ogni epoca ha avuto il suo nemico, negli ultimi trent’anni dalla televisione cattiva maestra si è passati ai videogiochi fonte di tutti ai mali, e poi al computer, allo smartphone che rimbambisce ai social che isolano… Con gli adulti sempre divisi, chi sul fronte del vietare, chi su quello dell’educare. «La scuola – prosegue Ferrarese – è bloccata in una metodologia didattica superata. La lezione frontale, dove l’insegnante spiega, poi chiede ai ragazzi di studiare a casa quel che ha detto e infine di ripeterglielo in classe, non è più proponibile. Ma esistono molti altri metodi, e anche molto più creativi. È quel che si chiama attivismo pedagogico, sono gli studenti stessi con attività laboratoriali a creare il loro sapere. Si assegna loro un ruolo attivo. In questa visione l’IA permette di fare molto».
Nicoletta Martinelli                                                                  da Avvenire, 15 febbraio 2025
