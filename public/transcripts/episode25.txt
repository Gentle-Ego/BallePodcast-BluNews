IL MONDO HA BISOGNO DI PADRI  
Domani è la Festa del Papà. Mi piacerebbe, allora, ridire con forza quanto sia fondamentale la figura del padre per la crescita sana di un figlio! Lo ha sempre detto la sapienza antica, la Bibbia, la psicanalisi. Persino Gesù ci ha donato la religione del Padre e del Figlio. Non che la madre non sia decisiva, anzi! Ma è la figura del padre, attualmente la più fragile, che deve essere continuamente ripresa e rilanciata. L'assenza del padre – sia nel figlio maschio che nella figlia femmina – sta al principio di tante fragilità che constatiamo in questi anni: ansia, insicurezza, bassa autostima, indisponibilità alla fatica, aggressività e mancato rispetto delle regole. Da molti anni ci si interroga sulle conseguenze di quello che gli psicanalisti hanno chiamato l'evaporazione del padre: con essa è seguita la scomparsa della Legge e il tramonto dell'autorità. Alcuni ne hanno parlato come di una liberazione, altri invece come del declino di una civiltà.

Quello che resta del padre, nel tempo della sua evaporazione, non è il padre-padrone che decide tutto e impedisce alla libertà del figlio di crescere, né il padre-amico, il compagno di merenda, quello che si mette allo stesso livello del figlio, non fissando regole e confini. Oggi c'è bisogno di una nuova immagine di padre, fedele però alla sua vocazione originaria. La funzione del padre è sempre stata quella di introdurre i figli nella vita reale, infondendo in loro il coraggio e il desiderio di affrontare l'avventura della vita, pur con i suoi rischi e i suoi pericoli. Non è difficile immaginare come, nel mondo primitivo, il padre incoraggiasse a uscire dalla grotta per esplorare il mistero della foresta, affrontando, insieme al figlio, minacce e pericoli per la sopravvivenza della specie. Il padre, allora, è chiamato a introdurre il figlio nell'immensità e nella complessità del mondo e, nello stesso tempo, a indicare i limiti da non superare e le leggi da rispettare. Il padre è dunque colui che mostra al figlio l'orizzonte infinito che lo attende, educandolo, nello stesso tempo, al senso del limite e al rispetto della legge. La mentalità di oggi, tecnologica e capitalistica, ci dice che tutto è possibile, a portata di mano: acquistare, consumare, evitare la morte; compito del Padre è invece quello di testimoniare che la vita umana è attraversata dal limite.

È finito il tempo del padre-padrone o del padre-Dio, che ha l'ultima parola sulle scelte di vita dei figli e guida in modo infallibile i propri familiari. Oggi è il tempo del padre-testimone. I giovani hanno bisogno di adulti che dicano loro non cosa devono fare, ma qual è il senso dell'esistenza o, meglio ancora, che mostrino, attraverso la loro vita, che l'esistenza può avere un senso. Non padri moralisti, predicatori o giudici, ma testimoni. Per esserlo occorre dare tempo ai figli, educandoli con la vita, quella di tutti i giorni. Come splendidamente scrive Pier Paolo Pasolini: "Se qualcuno ti avesse educato, non potrebbe averlo fatto che col suo essere, non col suo parlare". Solo una vita educa; le parole servono, ma come "didascalia" alla vita.

Sul tema della paternità, molto interessante è la riflessione dello psicanalista Massimo Recalcati, in particolare quando afferma che il padre è colui che tiene uniti la legge e il desiderio. La legge senza desiderio è oppressione, frustrazione e svilimento; il desiderio senza legge è godimento dissipativo, ultimamente distruttivo. Per un'esistenza felice occorre riannodare il legame tra legge e desiderio. Quello che il padre può trasmettere è la testimonianza di un'esistenza compiuta: dove il dovere di padre, di marito e di lavoratore si incontra con il piacere di essere padre, marito, lavoratore.

Oggi si attende un padre che testimoni il carattere vocazionale della vita; incarnazione singolare non solo della legge, ma soprattutto del desiderio. Un uomo capace di testimoniare la convenienza della vita e, quindi, il valore del sacrificio. Un genitore che tenga vivo il desiderio dei propri figli e, nello stesso tempo, li aiuti a comprendere che la legge non è contro il desiderio, ma via del suo compimento.

Un grande compito quello del padre! I figli hanno bisogno di voi.  

Don Guido Gregorini  
=======
IL MONDO HA BISOGNO DI PADRI  
Domani è la Festa del Papà. Mi piacerebbe, allora, ridire con forza quanto sia fondamentale la figura del padre per la crescita sana di un figlio! Lo ha sempre detto la sapienza antica, la Bibbia, la psicanalisi. Persino Gesù ci ha donato la religione del Padre e del Figlio. Non che la madre non sia decisiva, anzi! Ma è la figura del padre, attualmente la più fragile, che deve essere continuamente ripresa e rilanciata. L'assenza del padre – sia nel figlio maschio che nella figlia femmina – sta al principio di tante fragilità che constatiamo in questi anni: ansia, insicurezza, bassa autostima, indisponibilità alla fatica, aggressività e mancato rispetto delle regole. Da molti anni ci si interroga sulle conseguenze di quello che gli psicanalisti hanno chiamato l'evaporazione del padre: con essa è seguita la scomparsa della Legge e il tramonto dell'autorità. Alcuni ne hanno parlato come di una liberazione, altri invece come del declino di una civiltà.

Quello che resta del padre, nel tempo della sua evaporazione, non è il padre-padrone che decide tutto e impedisce alla libertà del figlio di crescere, né il padre-amico, il compagno di merenda, quello che si mette allo stesso livello del figlio, non fissando regole e confini. Oggi c'è bisogno di una nuova immagine di padre, fedele però alla sua vocazione originaria. La funzione del padre è sempre stata quella di introdurre i figli nella vita reale, infondendo in loro il coraggio e il desiderio di affrontare l'avventura della vita, pur con i suoi rischi e i suoi pericoli. Non è difficile immaginare come, nel mondo primitivo, il padre incoraggiasse a uscire dalla grotta per esplorare il mistero della foresta, affrontando, insieme al figlio, minacce e pericoli per la sopravvivenza della specie. Il padre, allora, è chiamato a introdurre il figlio nell'immensità e nella complessità del mondo e, nello stesso tempo, a indicare i limiti da non superare e le leggi da rispettare. Il padre è dunque colui che mostra al figlio l'orizzonte infinito che lo attende, educandolo, nello stesso tempo, al senso del limite e al rispetto della legge. La mentalità di oggi, tecnologica e capitalistica, ci dice che tutto è possibile, a portata di mano: acquistare, consumare, evitare la morte; compito del Padre è invece quello di testimoniare che la vita umana è attraversata dal limite.

È finito il tempo del padre-padrone o del padre-Dio, che ha l'ultima parola sulle scelte di vita dei figli e guida in modo infallibile i propri familiari. Oggi è il tempo del padre-testimone. I giovani hanno bisogno di adulti che dicano loro non cosa devono fare, ma qual è il senso dell'esistenza o, meglio ancora, che mostrino, attraverso la loro vita, che l'esistenza può avere un senso. Non padri moralisti, predicatori o giudici, ma testimoni. Per esserlo occorre dare tempo ai figli, educandoli con la vita, quella di tutti i giorni. Come splendidamente scrive Pier Paolo Pasolini: "Se qualcuno ti avesse educato, non potrebbe averlo fatto che col suo essere, non col suo parlare". Solo una vita educa; le parole servono, ma come "didascalia" alla vita.

Sul tema della paternità, molto interessante è la riflessione dello psicanalista Massimo Recalcati, in particolare quando afferma che il padre è colui che tiene uniti la legge e il desiderio. La legge senza desiderio è oppressione, frustrazione e svilimento; il desiderio senza legge è godimento dissipativo, ultimamente distruttivo. Per un'esistenza felice occorre riannodare il legame tra legge e desiderio. Quello che il padre può trasmettere è la testimonianza di un'esistenza compiuta: dove il dovere di padre, di marito e di lavoratore si incontra con il piacere di essere padre, marito, lavoratore.

Oggi si attende un padre che testimoni il carattere vocazionale della vita; incarnazione singolare non solo della legge, ma soprattutto del desiderio. Un uomo capace di testimoniare la convenienza della vita e, quindi, il valore del sacrificio. Un genitore che tenga vivo il desiderio dei propri figli e, nello stesso tempo, li aiuti a comprendere che la legge non è contro il desiderio, ma via del suo compimento.

Un grande compito quello del padre! I figli hanno bisogno di voi.  

Don Guido Gregorini  
Rettore, Collegio Ballerini